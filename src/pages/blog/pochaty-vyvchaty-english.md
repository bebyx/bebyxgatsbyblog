---
title: "З чого почати вивчати англійську мову? 5 порад"
date: "2019-11-16"
description: "З чого почати вивчення англійської мови? 5 цінних інсайтів для вивчення безкоштовно, самостійно, з дому - з повного нуля."
tags: ["освіта", "англійська"]
---

![З чого почати вивчати англійську мову](../../images/blog-images/pochaty-vyvchaty-english/pochaty-vyvchaty-english.png)

З чого **почати вивчати англійську мову**? Особливо ж — коли *з повного нуля*.

Дуже актуальне питання в Україні, зважаючи, що англійська мова не лише відкриває двері до гігантського культурного шару в Інтернеті (англосфера), а й додає можливостей *більше заробляти*, працювати на *цікавіших роботах*, розширювати бізнес на *західні ринки*.

Хочу дати кілька інсайтів як **безкоштовно та ефективно почати вивчати англійську мову**

## 1. Дуолінґо або аналогічні мобільні застосунки.

**Дуолінґо (Duolingo)** — безкоштовна платформа для вивчення іноземних мов, з великою кількістю курсів для носіїв різних мов. На наше щастя, для носіїв української мови застосунок пропонує <a href="https://uk.duolingo.com/course/en/uk/Вивчайте-Англійська" target="\_blank" rel="noopener noreferrer">курс англійської мови</a>. (Якщо бути точним - американської англійської — на яку саме і є попит.)

![Почати вивчати англійську з нуля Duolingo](../../images/blog-images/pochaty-vyvchaty-english/почати-вивчати-англійську-з-нуля-Duolingo.png)

Дуолінґо має дуже чіпку й принадну ґеймифіковану (ігровізовану), заточену під мобільне користування систему вивчення мов — зокрема англійської мови. Коли ви забуваєте зробити щоденну норму курсу — нагадує сповіщеннями.

Можна за накопичені бали купляти різні цяцьки, а також і доволі корисні штуки.

Має Дуолінґо і соціальну систему, — хоча, як на мене, вона реалізована не дуже вдало. Втім, змагальні списки можуть таки простимулювати й далі, й більше вивчати англійську мову — аби вирватися в лідери серед інших користувачів.

Я певен, що існують й інші аналогічні сервіси, однак Дуолінґо, гадаю, недаремно вважається топовим і є найпопулярнішим застосунком у такому роді.

## 2. Дивитися фільми англійською з українськими, а згодом англійськими субтитрами.

Навіть якщо ви знаєте англійську мову на нуль з паличкою (чи й без) — вам треба чимшвидше почати звикати до мови.

Моя порада — я й сам так підтягував свою англійську мову — **дивитися фільми в оригіналі англійською**.

Для початку, звісно ж, потрібно буде вмикати *українські субтитри*, аби петрати, про що йдеться.

Згодом дуже раджу переходити на субтитри саме англійською мовою — тобто щоб ви на додаток що чуєте, ще й бачили письмовий варіант.

Письмовий варіант сприймається легше, до того ж стане вам у пригоді не лише як посібник з граматики, синтаксису, лексики, а й допоможе зв'язувати докупи те, як носії англійської говорять, і те, як воно пишеться.

На вищих рівнях навчання субтитри варто вимикати геть.

До речі, окрім суто фільмів, можна дивитися будь-який інший відео-контент, наприклад, на Ютубі. Щоправда, мало до яких відосиків там є субтитри.

А от субтитровані фільми англійською доволі просто знайти на <a href="https://toloka.to/" target="\_blank" rel="noopener noreferrer">toloka.to</a>.

## 3. Двомовні англо-українські книги.

Альтернативний варіант до попереднього пунткту з субтитрованими фільмами — **двомовні книги**, де в два паралельні стовпчики йдуть оригінал англійською і переклад нашою мовою.

Відразу попереджу про одну важливу річ: класика написана доволі складною для початківців (та й не лише них) мовою. А стрибати вище голови не варто — тільки роздрочитеся, що може відбити мотивацію вчити англійську.

Тому раджу на початках брати ***дитячі книги***, де лексика й речення прості, та й історії без якогось подвійного дна, а читаються прямо.

## 4. Англомовне середовище онлайн.

Це може видатися непосильним завданням людині, яка почала вивчати мову з нуля — але вже зараз треба намагатися спілкуватися з іноземцями.

Інтернет дає для цього пречудові можливості. Я, наприклад, дуже багато спілкуюся англійською з іноземцями на американській системі форумів <a href="https://www.reddit.com/" target="\_blank" rel="noopener noreferrer">reddit.com</a>, де можна знайти саб (підфорум) і тему, щоб обговорити, на всяк смак.

По-друге, рекомендую також англізувати онлайн-середовище навіть у деталях. Наприклад, перемкнути систему Андроїда (смартфона) на англійську, перевести Фейсбук на англійську версію.

Англійська, до речі, є оригінальною мовою більшості програмного забезпечення, тому якщо ви плануєте або вже дотикаєтеся сфери IT — має дуже зарадити з термінологією.

## 5. Якими словниками користуватися?

Я користуюся ресурсом <a href="https://e2u.org.ua/" target="\_blank" rel="noopener noreferrer">e2u.org.ua</a>, така собі пошукова система, котра шукає по корпусу, що об'єднує кілька різних, зокрема профілевих словників. Це дуже зручно, бо ввівши один запит, можна одним кліком отримати значення з різних дискурсів і галузей.

Звісно ж не варто гребувати і стандартним <a href="https://translate.google.com.ua/?hl=uk" target="\_blank" rel="noopener noreferrer">Ґуґл-перекладачем</a>. Над ним весь час працюють волонтери, варіанти перекладів на вістрі сучасності, а головне — що можна перекладати фрази, речення, шматки текстів.

По-третє, просто **ґуґліть англійські слова і фрази**. Так, *just google it*. Можете хіба додавати слово "переклад".

## Наостанок

Наостанок хочу побажати **наснаги** й терплячості. Бо удачі, щоб вивчити англійську, треба мало. Головне бути вмотивовним і розуміти. що за день мову не вивчиш — навіть на базовому рівні.

Проте мушу зазначити — і, сподіваюся, втішити, — що коли перейдете рубіж початківця, то далі розвивати знання англійської вже буде набагато легше.

Всім добра! Заробляйте більше!
